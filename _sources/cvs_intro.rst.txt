############
Justificació
############

Els programes, com qualsevol document, canvien al llarg de la seva vida.

Considerem les següents situacions durant la vida d'una aplicació:

* **Molts fitxers**. A partir d'uns requeriments el creem i comencem a
  composar-la.  Normalment serà prou complexa com per què inclogui més d'un
  fitxer de diferents tipus (com ara codi, icones, etc) i ens porti uns dies
  finalitzar-la.

* **Correcció d'errors**. De tant en tant, alguna prova ens indicarà que hi ha
  alguna part que no acaba d'anar bé i ens caldrà modificar-la.

* **Manteniment**. Un cop finalitzat i provat, el posarem en producció on,
  després d'un temps apareixeran errors fins llavors no detectats o noves
  funcionalitats a afegir-hi.

* **Recuperació de codi**. De vegades, alguna de les modificacions que hi
  afegim, eliminen parts del codi que després voldríem recuperar.

* **Canvis «bruts»**. D'altres vegades, una modificació feta sota pressió fa
  malbé altres parts del programa i, a sobre, deixa el codi en un estat que
  costa molt de refer-ho com era abans.

* **Experiments**. Altres vegades voldrem provar si el programa suportaria una
  certa modificació, però no voldrem modificar el programa original a menys que
  el resultat ens sigui satisfactori.

* **Coexistència de versions**. Fins i tot pot passar que ens trobem amb el
  nostre programa en producció i a l'hora estiguem afegint noves funcionalitats
  per la següent versió del programa, i de sobte ens toqui fer alguna
  modificació en la versió de producció (per exemple, perquè s'ha detectat un
  error). Encara no podem lliurar la versió amb que estem treballant potser
  perquè falta molt per finalitzar-la, i tampoc no voldrem modificar només la
  versió de producció (si tenim la sort de guardar una còpia del codi font)
  perquè els canvis no es veuran a la versió en que estem treballant.

* **Moltes ubicacions**. Potser tampoc sempre podrem treballar en la nostra
  aplicació des del mateix equip. De vegades ens trobarem a l'equip de la feina,
  d'altres amb el de casa, amb un portàtil, etc. Quan modifiquem alguna cosa en
  un dels equips, ens trobarem havent d'assegurar-nos que passem els canvis a la
  resta d'equips en els que treballem.

* **Molts desenvolupadors**. Encara més, sovint no treballarem sols en la nostra
  aplicació. Amb prou disciplina, podem organitzar-nos els diferents membres de
  l'equip per treballar en parts independents del codi. Però segurament ja saps
  les persones no sempre seguim bé les pautes, i tard o d'hora algun company
  (potser tu!) necessitarà fer un canvi en un dels arxius d'un altre, o
  esborrarà inadvertidament un fitxer del que depen la feina d'un altre, etc.

* **Treball telemàtic**. Un cas cada cop més freqüent el trobem amb treballadors
  que treballen de manera exclusivament telemàtica. En
  aquest cas, el posar-se d'acord per organitzar les diferents aportacions de
  cada desenvolupador es complica amb la distància.

Per poc que hagis desenvolupat, intuiràs que aquests escenaris, i
molts altres de similars, no són pas possibilitats remotes sinó més
aviat el dia a dia dels desenvolupadors.

Quan treballes tu sola, fent servir sempre el mateix PC, amb una aplicació
senzilleta que requereixi pocs canvis i de poca urgència, potser guardant unes
còpies de seguretat de tant en tant i amb molt de compte, pots anar tirant.

.. figure:: _images/cvs_img001_local.png
   :alt: local
   :align: center

Quan comences a afegir més complexitat, acabes amb una munió de carpetes,
amb sort anomenades amb alguna marca de temps (la data de la còpia) o de
seqüència (1.0.0.1, 1.0.0.2, etc.) o pitjor (*la_darrera*, *la_darrera2*,
*ladelamarta*, *ladelamarta_modificadapeljoan*,
*la_que_tracta_els_accents*, *aquesta_si_final*, *definitiva*,
*definitiva2*, *definitivahojuropersnoopy*, …)

Aquestes carpetes les aniràs guardant en diferents suports, enviant per
correu a la companya, etc. fins que arribarà un moment que no saps quina
és la versió "actual" amb la que treballar, hauràs perdut un munt de codi,
de temps reprogramant el que altres (potser un mateix) ja havien programat
abans. Quan la situació sigui insostenible, probablement us reunireu tot
l'equip, guardareu totes les còpies en una carpeta anomenada
*backupdelanypassat* o similar, i començareu de nou amb molt bona voluntat
i fixant-vos alguna pauta d'anomenar versions que en poc temps estarà tan
descontrolada com la que guardeu a *backupdelanypassat* i amb la pressió
creixent per lliurar quelcom que funcioni.

Un escenari terrorífic, oi?

Segurament tu n'has viscut alguna de similar. Oi?
